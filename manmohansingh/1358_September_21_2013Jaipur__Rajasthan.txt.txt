	Following is the address of the Prime Minister, Dr. Manmohan Singh, delivered in Hindi at the dedication to the nation of Solar Power Plants commissioned under Phase-I of Jawaharlal Nehru National Solar Mission and unveiling the foundation stone of Phase-1B of Jaipur Metro, in Rajasthan today:
	“आज का समारोह जिन दो projects से संबंध रखता है उन दोनों का मक़सद हमारे पर्यावरण को और जयपुर और राजस्थान के लोगों के जीवन को बेहतर बनाना है।
	आज हम Jawaharlal Nehru National Solar Energy Mission के तहत राजस्थान के कुछ ऐसे Solar energy projects को राष्ट्र को समर्पित कर रहे हैं, जो राष्ट्रीय ग्रिड से जोड़ दिए गए हैं। आज जयपुर मेट्रो के phase-1B पर काम की शुरूआत का भी दिन है। ये दोनों projects अपने-अपने तरीके से petrol, diesel और कोयले पर हमारी निर्भरता और Carbon emissions को कम रखने में हमारी मदद करेंगे।
	मैं इन projects से जुड़े सभी लोगों को हार्दिक तौर से बधाई देता हूं। मैं खासतौर पर अपने सहयोगी डॉ. फारूक अब्दुल्ला साहिब को बधाई देता हूं, जो Renewable Energy और Solar के इस्तेमाल को बढ़ावा देने के अभियान का नेतृत्व कर रहे हैं। उन्होंने New and Renewable Energy Ministry का कार्यभार संभालने के बाद कई उपलब्धियां हासिल की हैं, जिनकी एक मिसाल राजस्थान के Solar energy projects हैं। मैं, राजस्थान के मुख्य मंत्री और मेरे मित्र श्री अशोक गहलोत जी को भी बधाई देता हूं, जिन्होंने राजस्थान राज्य और ख़ास तौर पर जयपुर में आम आदमी की ज़िन्दगी को बेहतर बनाने के लिये कड़ी मेहनत की है। जयपुर मेट्रो इस बात की जीती जागती मिसाल है कि किस तरह श्री गहलोत ने खुद राजस्थान सरकार के बूते पर जयपुर शहर में सुधार लाने के लिए बड़े कदम उठाए हैं।
	किसी भी देश में शहर उसके आर्थिक विकास के इंजन होते हैं। हमारी GDP में शहरों का योगदान तक़रीबन 60 फीसद से ज़्यादा है। ऐसा अनुमान है कि 2031 तक लगभग 60 करोड़ लोग शहरी क्षेत्रों में रहने लगेंगे। देश में तेज़ी से होते शहरीकरण की वजह से हमारे सामने बहुत सी चुनौतियां हैं। इनमें से एक चुनौती public transportation system की है, जो शहरों के सही विकास के लिए बहुत ज़रूरी है। Metro transport इस चुनौती का एक अच्छा हल है। Jaipur मेट्रो project जयपुर शहर की एक बड़ी ज़रूरत को पूरा करेगा।
	मुझे यह बताया गया है कि देशभर में सबसे अधिक two wheelers जयपुर में ही हैं। यह चीज़ यहां पर एक अच्छी public transport व्यवस्था की कमी को ज़ाहिर करती है। जयपुर मेट्रो इस खूबसूरत शहर की public transport व्यवस्था को मज़बूत करेगा, जिससे यहां के निवासियों को और यहाँ भारी तादाद में आने वाले पर्यटकों को सुविधा पहुंचेगी। मैं श्री अशोक गहलोत जी और राज्य मंत्रिमण्डल के उनके सहयोगी साथियों की तारीफ़ करना चाहूंगा जिन्होंने इस project को आगे बढ़ाने का काम किया है।
	जिस तरह एक कारगर public transport व्यवस्था diesel और petrol के इस्तेमाल में कमी लाती है, उसी तरह Solar energy हमारी energy security को मज़बूत करने का एक बड़ा ज़रिया बन सकती है। आप सभी यह जानते हैं कि तेज़ आर्थिक विकास के लिये यह बात बहुत जरूरी है कि सस्ते दामों पर आसानी से ऊर्जा उपलब्ध हो। पिछले दशक में हमारी ऊर्जा की जरूरत काफी बढ़ी है। फिर भी, हम अपनी ऊर्जा की जरूरतों के एक बड़े हिस्से को पूरा करने के लिये लगातार महंगे होते आयात पर निर्भर रहे हैं। इसके अलावा, कोयला, तेल तथा गैस के उपयोग से Carbon emission बढ़ता है और पर्यावरण पर इस का बुरा असर भी पड़ सकता है। जिससे हमारे पर्यावरण पर ख़राब असर पड़ता है। इन सब बातों के मद्देनज़र Renewable Energy के इस्तेमाल को तेज़ी से बढ़ावा दिये जाने की आवश्यकता है।
	यह हमारी खुशकिस्मती है कि देश के ज्यादातर हिस्सों में ज्यादातर वक्त सूरज की रौशनी उपलब्ध रहती है। इसलिए, Solar energy हमारे लिए बहुत उपयोगी साबित हो सकती है। Jawaharlal Nehru National Solar Mission उन 8 मिशनों में से एक है जिन्हें हम Climate change की चुनौती से निपटने के लिए एक National Action Plan के तहत लागू कर रहे हैं। इसकी शुरूआत 2010 में की गई थी। इस मिशन में 2020 तक 20,000 MW grid connected Solar energy बनाने का महत्वाकांक्षी लक्ष्य रखा गया है। मुझे खुशी है कि Solar mission पर ठीक दिशा में कार्रवाई की जा रही है और देश मे Grid से जुड़े Solar energy projects की कुल क्षमता अब 1970MW हो गई है। इसमें से 640MW क्षमता के projects मिशन की केन्द्रीय योजनाओं के तहत शुरु किए गए हैं और इनमें से आधे से ज्यादा राजस्थान में लगाए गए हैं।
	राजस्थान में Solar energy उत्पादन की संभावनाएं ख़ास तौर पर ज़्यादा हैं। मुझे इस बात की बहुत खुशी है कि राज्य सरकार Solar energy बनाने की क्षमता बढ़ाने के लिए पूरी कोशिश कर रही है।
	यह बात साफ है कि हमें Renewable Energy उत्पादन की क्षमता बहुत अधिक बढ़ाने की सख्त ज़रूरत है। ऐसा होने पर ही इसका उत्पादन मूल्य कम होगा और यह पर्याप्त मात्रा में उद्योगों और आम आदमी के उपयोग के लिए उपलब्ध हो सकेगी। साथ-साथ हमें, Renewable Energy को उत्पादन के स्थान से उपयोग की जगह तक पहुंचाने के लिए भी बुनियादी ढांचा विकसित करना होगा।
	इसके अलावा Renewable Energy से संबंधित साजो-सामन को देश में बनाने की क्षमता विकसित करना भी ऊर्जा के क्षेत्र में हमारी आत्मनिर्भरता के लिए बहुत ज़रूरी है। मिसाल के तौर पर हमें देश में Solar cells बनाने की क्षमता बढ़ाने की आवश्यकता है।
	इस प्रयास में, हमें अपने उद्योगों की सहायता की जरूरत पड़ेगी। मैं तमाम project developers को बधाई देता हूं जिन्होंने अब तक हासिल की गई कामयाबियों में योगदान और साथ दिया है। मैं यह भी आशा करता हूं कि इस दिशा में जो तेज़ी आई है, इसे आने वाले समय में जारी रखा जाएगा।
	आज के मौके पर मैं दिल्ली-जयपुर Expressway project का ज़िक्र भी करना चाहूंगा। इस project को लागू करने की दिशा में हमने काम करना शुरू कर दिया है। दोनों सबंधित राज्य सरकारों ने project को अपनी सहमति दे दी है। इससे जयपुर और दिल्ली के बीच का सफर सिर्फ दो घंटे में तय हो सकेगा। इसके आस-पास नए शहर और औद्योगिक क्षेत्र विकसित होंगे जिससे लोगों की खुशहाली बढ़ेगी। हम इस project को एक प्राथमिकता के रूप में आगे बढ़ाएंगे।
	यह प्रोजेक्ट उन कोशिशों की एक मिसाल है जो केन्द्र की UPA सरकार ने पिछले 9 सालों में आम आदमी की भलाई के लिए की हैं। ग्रामीण क्षेत्रों में गरीब परिवारों को रोजगार की गारंटी उपलब्ध कराई गई है। शिक्षा के अधिकार की बदौलत आज लगभग देश के सभी बच्चे प्राथमिक शिक्षा का लाभ पा रहे हैं। Mid-day Meal योजना में रोज़ 11 करोड़ से ज्यादा बच्चों को स्कूलों में दोपहर का भोजन दिया जा रहा है। National Rural Health Mission के तहत ग्रामीण क्षेत्रों में स्वास्थ्य सेवाओं का बहुत बड़े पैमाने पर विस्तार किया गया है। अभी हाल ही में हमने खाद्य सुरक्षा कानून बनाया है जिससे ग्रामीण क्षेत्रों में 75 प्रतिशत और शहरी क्षेत्रों में 50 प्रतिशत लोगों को सस्ती दरों पर अनाज उपलब्ध कराया जाएगा।
	पिछले 9 सालों में हमने देश के अन्दर Infrastructure सेक्टर में भी अच्छी प्रगति की है। बिजली उत्पादन में रिकार्ड बढ़ोत्तरी हुई है। देश में बहुत से नये हवाई अड्डे विकसित किए गए हैं। बहुत से शहरों में मेट्रो प्रोजेक्ट शुरू किए गए हैं। सूचना के अधिकार कानून के जरिए आज आम आदमी को सरकारी काम के संबंध में जानकारी प्राप्त हो सकती है। जिससे सरकारी कामकाज में पारदर्शिता बढ़ रही है।
	मुझे इस बात की बहुत खुशी है कि राजस्थान की राज्य सरकार, इस महान शहर के विकास को प्राथमिकता दे रही है। इन प्रयासों में केन्द्र सरकार ने पूरा सहयोग दिया है। Metro project को सफलतापूर्वक लागू किए जाने के लिए और Solar energy projects के तेज़ विकास के लिए मैं अपनी शुभकमानाएं देता हूं। मैं जयपुर और राजस्थान की जनता की खुशहाली और समृद्धि के लिए भी अपनी शुभकामनाएं देता हूं।”
	 
